《说卦》取象浅说
https://site.douban.com/239043/widget/notes/190889321/note/589641824/

《说卦》取象浅说
阿水 2016-10-31 16:43:41
作者：孙奥麟
乾，健也；阳性刚，三阳则至刚，不曰刚而曰健，为未见其动。
坤，顺也；阴性柔，三阴则至柔，不曰坤柔也而曰顺，坤至柔故而不自主，待阳得主而后动。
震，动也；阳性动，二阴在上，必突破群阴而后能止，故而始见动态。
巽，入也；入之一字，见无阻力，巽卦二阳唯顾上升，空阙无阳处便是阴，下画一阴不入而入。
坎，陷也；坎卦一阳陷于二阴之间，故为陷。
离，丽也；丽者，连附之意。一阴连于中，二阳见于外。若乾卦三阳爻自相连续，何以反无连附之象？乾卦于卦象为三阳爻相连，其实只是一团盛大之阳气，无罅隙可寻。
艮，止也；艮卦一阳升至无可升，故止。
兑，说也。兑卦二阳上进，阴不能御，将为纯阳故悦。

乾为马，坤为牛，马牛皆强健之物，然马牛之取象不在体魄而在性情，马之性健，牛之性顺。子曰:“骥不称其力，称其德也”。
震为龙，龙春分而登天，秋分而在渊，重阴之下，生物皆属阴类若鱼、蚓者，唯龙为阳物，故曰震为龙。
巽为鸡，身庞大而二足细短，鸡象。
坎为豕，猪之为物，内聪明而外愚昧，内急躁而外迟缓，内强健而外臃肿、皆一阳陷入二阴之象。
离为雉，雉之为物，外锦绣而内无力，外好动而内胆怯，有离象。
艮为狗，狗之为物，足高身瘦有艮象，能御外物有艮象，对外刚戾对内柔顺有艮象。
兑为羊。羊之为物，外似温顺而性实好斗，有兑象。
 
乾为首，首圆象乾，居上象乾，阳气之所聚象乾，一身之枢要象乾。
坤为腹，腹方象坤，空虚象坤，至阴之所居象坤，以滋养一身象坤。
震为足，《易》例体之下皆为足，初爻为趾，二爻为胫，三爻为股，故震为足。
巽为股，股又为体下初分处，有巽象。
坎为耳，耳廓环绕拢音，耳洞居中纳音有坎象。
离为目，眼睑外包，眼球内含有离象；眼白外包，眼珠内含有离象；眼珠外包，瞳孔内含有离象。
艮为手，艮为止，手必先止物然后用。
兑为口。乾为首，兑为首之缺故有口象。

乾天也，故称乎父，坤地也，故称乎母；震一索而得男，故谓之长男；巽一索而得女，故谓之长女； 坎再索而得男，故谓之中男； 离再索而得女，故谓之中女；艮三索而得男，故谓之少男；兑三索而得女，故谓之少女。
乾坤相交互求而后生震巽坎离艮兑，坤体得乾之初爻为震，震下一阳为成卦之主，故为长子；乾体而得坤之初爻为巽，巽下一阴为成卦之主，故为长女。其余可以类推。
 
乾为天、天不易不已，至大无形，纯粹能生、至健直遂，凡此皆阳物之性，乾三阳故能象天。
为圜、三阳一体，浑然无缺，圜象当之。圜即圆物，若训环则为离象。
为君、阳主阴辅，含三阳故为君。
为父、施其阳然后六子生，家人有严君为父。
为玉、玉，石中之纯阳者。
为金、乾，八卦之至刚者；金，物类之至刚者，故金有乾象。
为寒、乾纯阳未与坤交故不变离火，故无火气而寒。
为冰、坎水得阳之寒化为冰，冰，水之刚坚硬属乾者。
为大赤、大赤，旗也；旗引众人，故有乾象。
为良马、马性健，于畜类有乾象；良马又健于常马，故于马类亦有乾象，此就马之性情言之。
为老马、少者卑而属阴，老者尊而属阳，在马亦然，此就马之齿龄言之。
为瘠马、骨属阳，肉属阴，瘠马骨多肉少，故有乾象，此就马之形体言之。
为驳马、正体字左马右交，前儒所谓锯牙食猛兽之马，此就马之力量言之。
为木果。木果皆圆物而在上，故有乾象。

坤为地、地安静卑顺，厚重含弘，待始而后动，待施而后生，凡此皆阴物之性，坤卦三阴故象地。
为母、温柔能养故为母。
为布、柔顺、平直、方正故为布。
为釜、容物、熟物以养物为釜。
为吝啬、三爻皆静，凝滞故为吝啬。
为均、无阳则无可争，阴静亦无所争，故均。
为子母牛、坤于畜类为牛，于牛类中又为子母牛，取顺而能生养之象。
为大舆、坤卦体方安静，待引而后动，三爻皆虚而能容，故为舆。舆以能容为大，坤体最虚故为大舆。
为文、乾为道而无文，坤气载道然后著文。
为众、乾君坤民，君一民众。
为柄、坤，顺也，凡物之有把柄，皆为顺乎人之用。
其于地也为黑。土色本黄，黑土则土中尤能养万物者。
 
震为雷、阳气奋发，出地为雷。
为龙、为玄黄、乾色玄，坤色黄，一阳始来为玄黄相杂之色。
为敷、敷者花之通名，当春发生，秋则枯萎。
为大涂、大涂者，通途也；震初阳虽微而不可止。
为长子、为决躁、阳进锐，在君子为果敢，在小人为决躁。
为苍筤竹、玄黄相杂为青，筤，幼竹也；幼竹生发最速，故于植被有震象。
为萑苇。蒹葭根连而茎分，下实而上空，故有震象，竹亦然。
其于马也为善鸣、阳气上腾，不能自已故善鸣，此就马之性情言。
为馵足、注家言后左足白为馵足，盖取一阳始生于后者之意，然未确知。
为作足、作足者，马后足站立，下动上静，有震象。
为的颡。白毛自口鼻兴，上贯于额，有震阳腾举之势。
其于稼也为反生。草木之实多在上，反生者上柔而长，其实潜藏如薯类。
其究为健，震初爻一阳复生，继而为兑象，终于为乾象。究非终意，为圆满意。
为蕃鲜。茂盛鲜明，其究也阳气充溢。
 
巽为木、二阳壮大而上行，一阴分而止于下为根，有木象。
为风、巽入也，善入者莫若风，故为风。
为长女、为绳直、阳性直遂，二阳为长，物直且长，覆于静阴，最象绳直。
为工、工主制造，凡制造，必下临一静物而动乎其上，故为工；又工为巧，巧者，中规矩准绳。
为白、阳物皆清透，物清透而多积则为白，再积则为玄，故乾为玄色而巽兑皆白。
为长、二阳上冒为长，三阳则不为长而为圆。
为高、长而上进为高。
为进退、巽阴善入而不由自主，故进退无常。
为不果、震为果决，巽者震之反，下画一阴动静由人，故不果。
为臭，巽善入，臭亦善入。
其于人也为寡发、阴为血，阳为气，血不能升故寡发。
为广颡、阳气盛于上，一阴止于下，额大面小，有广颡象。
为多白眼、巽为白，故于目中为多白眼。
为近利市三倍。阳为义，阴为利；近，将也；巽下一阴之利为本钱，至三阴利盈而后止，故曰近利市三倍。
其究为躁卦。进退犹疑，终必躁动，行事若反，其不自主一也。
坎为水、坎，坤体而得乾之中爻。水者，阴类而得阳之中气者，故虽沉重而体清透、势就下而能上蒸，附于地而不凝滞，纳诸器而欲直遂，外柔顺而内强健，故水有坎象。
为沟渎、沟渎安静而夹持流水，有坎象。
为隐伏、一阳在中而以二阴为表，故为隐伏。
为矫輮、曲者使直谓之矫，直者使曲谓之揉。凡矫揉，皆须持物两端，故有坎象。
为弓、弓以中段最坚且劲，故有坎象。
轮。中实外虚，中动外随为轮。
其于人也为加忧、忧心悄悄，愠于群小。阳陷阴中，不得直遂。
为心病、物之中宰者为心，心阳欲直遂，两阴夹之故病。
为耳、痛、痛处敏觉而周匝迟钝，为坎象。
为血卦、水者地之血，血者人之水，故取象同。
为赤。（未得信解）
其于马也为美脊、上阴为首，下阴为足，唯中段刚健，于马类为美脊者。
为亟心、外务未济而中心汲汲，于人亦为亟心。
为下首、马忧则常下首，人忧亦然。
为薄蹄、马薄蹄，则其健不得外宣，有坎象。
为曳。马行曳，则其健不肯外宣，有坎象。
其于舆也为多眚。体坚而两轮弱，行则多眚。
为通、外安静而内动不已，通之象也。
为月、表荒芜而中炽烈，为月象。
为盗。貌蚩蚩而心刚险有坎象，密谋、伏匿，窃取，私藏，入乎囹圄，皆有坎象。
其于木也，为坚多心。阳刚内含故坚，木心中央最坚，外圈则软，有坎象。
 
离为火、凡物之生光热，皆阳气外宣使然，热力散尽则为坤土，离卦象之。
为日、日，光热之持久者。
为电、电，光热之短促者。
为中女、为甲胄、刚坚外覆以卫躯体，故为甲胄。
为戈兵。外坚锐而内实含韧，有离象。把柄在握而锋芒应外，亦离象。
其于人也为大腹，坤中空为腹，离亦中空而外丰硕，有大腹象。
为干卦。水气所及则湿，火气所及则干。
为鳖、为蟹、为蠃、为蚌、为龟。鳖、蟹、蠃、蚌、龟五者皆骨甲在外，为离象。蟹黄在中有离象，蠃善附物有离象，蚌中空虚有离象，龟内含灵有离象。
其于木也，为科上槁。科，空也，凡木上槁则内必空。

艮为山、地中阳气上腾而止，故为山。
为径路、不远而止，必为径路。
为小石、凡石皆艮象。然石中清透无暇者，则石之属乾者；石中五彩斑斓者，又石之属离者；小石者，碎石也，石碎则不可孕育变化，又石中之艮止者。
为门阙、上实下虚，以止为用，故为门阙。
为果苽、木实为果，草实为苽。震为敷者，草木一运之始；艮为果苽者，草木一运之终。
为阍寺、阍寺守门，亦以止人为用。
为指、指以最上节为用，下两节随之，有艮象。
为狗、为鼠、鼠之为物也柔，唯牙在前而最刚，啮物穿洞以之。
为黔喙之属。黔喙之兽者，熊虎犬狼之类是也，其凶猛处皆在居前之口齿。
其于木也为坚多节。艮止不易有坚象，节上实下空有艮象，如竹属。
 
兑为泽、体实外缺，于地为泽。
为少女、为巫、鬼神阴类而上临乎重阳，巫接鬼神象。
为口舌、乾为首，上缺处则口舌象。又戾气上腾而犹以柔道接人，有口舌象。
为毁折、兑自乾来，完满之物忽挫其表，为毁折。
为附决，悬物脱落为附决，兑下二阳实，上一阴虚，不胜其重。
其于地也为刚卤、养物者阴之能，然兑二阳上腾，微阴在表而养力有限，故为刚卤不毛之地。
为妾、为羊。兑为少女；妾，妻中之少女。
